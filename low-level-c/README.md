# Low level programmering og C

Se kursusbeskrivelsen på [katalog.kea.dk][katalog].

Se slideshow-programmet, [slides.c](./slides.c) og selve slides'ene, [slides.md](./slides.md).

[katalog]: https://katalog.kea.dk/course/3050456/2024-2025

## Spørgsmål fra studerende

Hvis dit spørgsmål ikke er besvaret nedenfor, så send en mail til sish@kea.dk.

### Hvordan er eksamen?

Mindst fem afleveringsopgaver skal være afleveret.

20 minutters individuel mundtlig eksamen, med 20 minutters forberedelse.

Der trækkes et emne, og forberedes et oplæg eller en løsning, som præsenteres mundtligt.

Til eksamen kan opgaven være at tale om et teoretisk oplæg, beskrivelse af eksisterende kode, eller udvikling af et lille program.

### Hvordan er afleveringsopgaverne?

Godt spørgsmål.

Jeg kan give nogle eksempler på tidligere opgaver:

- Konvertering af måleenheder (fx vægt, afstand, temperatur)
- Simpel kryptering af tekstbeskeder
- Indlæsning og konvertering af tal (binære tal, decimaler, hexadecimaler)
- Opbygning af din egen String-datatype
- Bygge logikken til et lyskryds

### Er det C eller C++ vi lærer?

Det er kun C, og ikke C++.

C er et meget lille sprog sammenlignet med C++, og er betydeligt nemmere at lære på et semester. Når man kan C, har man gode forudsætninger for at lære C++ senere, da den grundlæggende forståelse bygger ovenpå.

### Er C godt at kombinere med andre valgfag?

Der er ikke nogen særlig synergi med andre valgfag.

Men hvis man gerne vil øve sig i black-hat hacking, så er både C og Python rigtigt gode valgfag: C fordi rigtig meget C-kode kan exploites, og Python fordi rigtigt mange hacker-værktøjer er bygget med Python, for eksempel [pwntools][pwntools].

Så hvis man gerne vil hacke ting er C og Python gode valg.

[pwntools]: https://docs.pwntools.com/en/stable/about.html

### Er det et svært fag?

Sandsynligvis ikke sværere end andre programmeringsfag.

C er meget simpelt. Det gør det ikke altid nemt.

Men vi skal ikke bygge nogen særligt store ting.

### Hvorfor skal man vælge C programmering som valgfag?

Her er tre gode grunde:

1. **For sjov:** Man skal vælge C fordi man synes det er sjovt at programmere, og gerne vil vide mere om hvordan programmering, computere og styresystemer virker på et mere grundlæggende niveau.

2. **For udfordringen:** Man skal vælge C fordi det er svært at lære alene. Mange af jer bliver glade for at arbejde som programmører, og får ikke chancen for at udfordre jer selv lige så meget som nu, med hjælp fra en lærer.

3. **For forståelsen:** Når man vælger et valgfag, hvor man programmerer en masse, bliver man også bedre til at programmere i andre sprog. Og når sproget man koder er C, lærer man at forstå hvordan andre sprog er bygget op.

Det er altså både et programmeringsfag og et fordybelsesfag.

### Hvorfor er der ikke et valgfag i Rust?

Ja, det et et godt spørgsmål.

Rust er et meget sjovere programmeringssprog.

Men det er også ret svært at lære på kort tid.

Og faktisk så er Rust meget lettere at lære, hvis man kan programmere C, fordi Rust er lavet som en "bedre version af C". Det er altså de problemer som opstår i C, som danner grundlaget for Rust's eksistens.

### Hvad synes du om brugen af ChatGPT til programmering i C?

Min (Simon's) grundholdning er, at brugen af LLM'er ikke er snyd.

Datamatiker-uddannelsens AI-politik dækker kun de første tre semestre, hvor man mener at den studerende skal tage LLM'er gradvist mere i brug som man bliver bedre til at programmere. Men hvad man skal gøre på fjerde semester kommer meget an på valgfaget.

Når det gælder C-programmering har jeg ikke selv prøvet at få AI-hjælp. Men jeg har brugt det en del til Rust, og der virker det okay så længe man kun spørger om begrænsede ting. Mange af valgfagets opgaver kan løses trivielt ved at indtaste opgavebeskrivelsen. Derfor er det ret vigtigt at man ikke springer hele opgaven over. Jeg vil derfor anbefale, at man bruger LLM'er til at hjælpe én med at forstå hvorfor noget ikke virker: Altså som et værktøj til at hjælpe læring, og ikke et værktøj til at springe læring over. Husk: I er her ikke for at blive færdige med en række opgaver. I er her for at lære noget. :-D

Da eksamen har 20 minutters forberedelse, er det et godt spørgsmål hvordan ChatGPT kommer ind i billedet. Det vil jeg betragte som et socialt eksperiment, som valgfagets deltagere skal hjælpe med at afklare. Det fremgår nemlig ikke af valgfagets studieordnings-beskrivelse om LLM'er er tilladt til eksamen.
